# Data driven gymnastics skills recognition and analysis - Andmepõhine võimlemisoskuste tuvastus ja analüüs

## Sissejuhatus

Võimlemine on pika ajalooga spordiala, mis arendab füüsilist jõudu, koordinatsiooni, kiirust, painduvust ja graatsiat. Arenema hakkas see ala juba Vana-Kreeka ajal, mil võimelmisharjutusi kasutati näiteks leegionite ettevalmistamiseks sõjaks. Meeste võimlemine oli kavas esimestel nüüdisaja olümpiamängudel aastal 1896. Aastast 1924 on võimlemine olnud tänapäevani olümpiamängude kavas[1]. Selle ajaga on võimlemises tekkinud palju harusid nagu näiteks iluvõimlemine, sportvõimlemine, sportakrobaatika jt. Võimlemise põhiharjutused on mõjutanud ja inspireerinud mitmeid uuemaid spordialasid. Näiteks ekstreemspordialadel tuntud pöörded üle horisontaal- ja vertikaaltelgede nõuavad harrastajalt sarnaseid füüsilisi atribuute nagu on võimlemises vaja tahasalto tegemiseks. 

Võimlejad ja nende treenerid teavad, et selliste keeruliste harjutuste tegemiseks on vaja vastata füüsikaseadustele. Nähtuseid nagu inerts, impulss, pöörlemine ja optimaalne tõukenurk tunnetab võimleja igapäevaselt ja valetehnika tunneb kogenud treener tänu kognitiivsele mustrituvastusele üpris kiiresti ära. Siiski, võimleja spordiajaloo dokumenteerimine, tehnika analüüsimine ja tagasiside andmine nõuab treeneritelt individuaalset keskendumist ja tähelepanu. Seega, harjutuste tehnika õpetamine ja korrigeerimine on olnud ja jääb ilmselt treenerite leivaks veel pikaks ajaks, sest tehnoloogilisi lahendusi, mis asendaks treenerite kogemust tänapäeval veel pole. See magistritöö tahab aidata kaasa masina loomisele, mis aitaks treeneritel ja võimlejatel automatiseerida isikliku spordiajaloo dokumenteerimist ja analüüsida harjutuste tehnikas vigu, mida võimleja ise ei tunneta või milleks treeneritel aega pole.

## Tuvastamine

Selleks, et masin saaks kaasa aidata tehnika parandamisele, peab see esmalt suutma tuvastada harjutused, mida atleet sooritab. Inimese liikumise digitaalse salvestamise saab jämedalt liigitada kaheks: (a) optilised meetodid - näiteks paljudele meelelahutusmaailmast tuntud *motion capture* ja (b) mitte-optilised meetodid - erinevad kantavad seadmed (näiteks nutikellad), mis salvestavad liikumise kiirendust ja rotatsiooni. 

Optiliste meetodite puhul paneb autor eelduse, et digitaalne salvestamine oleks ka praktikas rakendatav. See on võimlemise seisukohast oluline, sest paljude levinud harjutuste kombinatsioonid nõuavad tihtipeale kuni mitukümend meetrit vaba ruumi. Harjutused nagu rondaat, mida atleet kasutab horisontaalse kiiruse muundamiseks vertikaalseks kiiruseks vajavad mõned meetrid ruumi ning eeldavad, et atleedi kehale pole rakendatud väliseid piiranguid. 

See välistab juhtmeterohked, piiravad ja olulist lisakaalu tekitavad mitte-optilised sensorid. Lisaks, välistavad sellised piirangud ka *motion capture* maailmas tuntud markeeritud meetodid. Näiteks on uurimuses [2] tuvastatud algaja ja kogenud võimleja erinevused tehnikas ja selleks on kasutatud keha ühele küljele paigaldatud markereid. Kuigi põhjalik ja huvitav uuring, siis jätab selline meetod analüüsist välja kahe kehapoole lahknevused ning pakutud meetod pole ka **igapäevaselt** kasutatav. Käesoleva töö autor eeldab, et igapäevaseks analüüsiks pole võimlejad huvitatud erilisest markeeritud kostüümi selga tõmbamisest. 

Kokkuvõtlikult, rakenduslikust vaatenurgast lähtudes peaks pakutud biomehaanika analüüsimise lahendus olema atleedi individuaalsete parameetritega arvestav (näiteks kehaosade pikkuste suhted, mass ja riided). Pakutav lahendus peaks olema distantsilt jälgiv mitte-markeeritud kolmemõõtmelise kehaga arvestav süsteem[3].

## Pakutav lahendus

Autor pakub läheneda võimlemisoskuste analüüsimise probleemile tänapäevaste lahendustega. Viimastel aastatel on ilmunud uuringuid, kus kasutatakse inimese poosi tuvastamiseks masinõppelisi meetodeid. Näiteks avaldati aastal 2015 artikkel, kus kasutatakse inimese poosi tuvastamiseks videos konvolutsioonneuraalvõrke[4]. Sellised meetodid ületavad varasemad tipptasemel tehnikad oma täpsuse osas. 

TODO: Autor loodab ehitada praktiliselt kasutatav lahendus järgmiselt meetoditel: poosi estimeerimine, masinõpe jne.






