# Retsensioon

Retsenseeritavaks tööks on Tiina Sumeri magistritöö laiendatud kokkuvõte. Töö pealkiri on "Närvivõrkudel baseeruv jämemotoorika mudel" ja eesmärgiks on tuvastada Parkinsoni ja tervete inimeste vahelisi erinevusi kasutades tehisnärvivõrke. Töö on korrektselt vormistatud, paragrahvideks ja lõikudeks jaotatud ning sisaldab viiteid kasutatud materjalidele. Vormistuse osas annaks tööle veel puhtama mulje \textit{fully justified} teksti vormistamise kasutamine ehk tekst oleks mõlemast äärest samal kaugusel. Taoline vormistamine on teaduslikes töödes rohkem levinud ja jätab tekstist ühtsema mulje.

Magistritöö laendatud kokkuvõte on hästi kirjutatud ja sisaldab vajalikku informatsiooni planeeritud magistritööst paremini aru saamiseks. Autor on tutvunud erinevate materjalidega, nii teaduslike artiklitega, raamatutega kui ka veebipostitustega. Magistritööks valitud teema on heaendeline ja ajakohane, sest uurib võimalikke lahendusi, mis võiks hõlbustada arstide tööd ajal, mil inimesed eeldavad aina pädevamaid ja kiiremaid infotehnoloogilisi lahendusi inimeste tervise parandamiseks. Retsensent pakub omalt poolt soovitusi magistritöö veel parema kvaliteedi saavutamiseks ja toob välja lõike, mida võiks retsensendi arvates täiendada.

Retsenseeritav töö algab väitega, et tänapäeva meditsiinis kasutatakse aina enam erinevaid tehnoloogiaid ning meetodeid arstide töö lihtsustamiseks. Eeldatakse, et autor pidas silmas \textbf{infotehnoloogilisi} lahendusi ja meetodeid. Erinevaid tehnoloogiaid ja meetodeid eksisteerib meditsiini valdkonnas kindlasti päris palju ja selline täpsustus võiks aidata vältida laiendatud kokkuvõtte valesti tõlgendamist. 

Sissejuhtava osa esimeses lõigus väidetakse lisaks, et masinõpet kasutatakse erinevate probleemide lahendamiseks meditsiini valdkonnas. Näiteks väidetakse, et haigusi juba tuvastatakse masinõppe abil. Lõigu lõppu on lisatud ka viide, millele autor tõenäoliselt toetus eelnevaid väiteid koostades. Viide aga keskendub pigem sellele, kuidas infotehnoloogia ettevõtted nagu Google arendavad meditsiini valdkonna jaoks uusi lahendusi. Viide ei too selgelt välja meditsiinilisi asutusi, kus uusi lahendusi ka päriselt kasutataks. Viitest jääb mulje, et uusi lahendusi pigem katsetatakse, aga igapäevaselt arstide töös veel ei kasutata. Erandina viitab eelnev viide omakorda uudistele, kus mainitakse täpsemalt meditsiinilisi asutusi, kus kasutatakse infotehnoloogilisi lahendusi, kuid need on ka ainult patsiendi kaebuste dokumenteerimiseks nutiseadmete abil. Viidatud uudised ei maini, et infotehnoloogilisi lahendusi kasutatakse haiguste tuvastamiseks nii nagu kokkuvõtte esimeses lõigus seda väideti. Sellest võib teha järelduse, et esimeses lõigus tehtud väidetele pole lisatud viide sobiv ja võiks olla asendatud sobivama allikaga.

Sissejuhatavas osas püstitab autor abstraktse ehk mittekonkreetse eesmärgi tuvastada haigusi masinõppe abil. Näitena on toodud küll Parkinsoni tõbi, kuid puuduvad teised konkreetsed haigused, mida autor plaanib loodava lahendusega tuvastada. Jääb pisut arusaamatuks, milliseid haigusi plaanib autor täpsemalt tuvastama hakata?

Positiivse hinnangu saab anda kirjanduse ülevaate lõigus välja toodud viidetele ja nende mitmekülgsusele. See tähendab, et kõnnakut analüüsivad viited rakendavad erinevaid meetmeid kõnnaku analüüsimiseks ja selle salvestamiseks. Näiteks salvestatakse mainitud allikates kõnnakut nii kantavate sensorite, sügavuskaamerate kui ka markeeritud 3D sensorite abil. Lisaks, jääb kirjanduse ülevaates leiduvatest viidetest hea mulje, et autor on põhjalikult uurinud kirjandust ja teemast teadlik.

Uurimisobjekti osa toob lõpuks selgust, et mida siis täpsemalt uuritakse. Selgub, et plaanitud magistritöö keskendub siiski Parkinsoni haigete ja tervete inimeste klassifitseerimiseks. Kui retsensendi eeldus on õige, siis soovitaks autoril täpsustada uuritavat haigust juba sissejuhatavas osas.

Uurimisobjekti osa viimases lõigus mainitakse, et tehisnärvivõrgud saavutavad paremaid tulemusi kui klassikalised masinõppe meetodid. Jääb mainimata, et tehisnärvivõrgud saavutavad parema tulemuse just nende andmetega, mida viidetes [2] ja [11] on kasutatud. Tekib küsimus, et kas selliste viidete põhjal võib tõesti järeldada, et tehisnärvivõrgud on igasuguste andmete puhul täpsem lahendus kui klassikalised masinõppe meetodid või sõltub meetodi valik andmetest? Lisaks tekib küsimus, et miks loodab autor saavutada paremat tulemust Parkinsoni diagnoosimisel Kinectiga kogutud andmetest just tehisnärvivõrguga ja mitte klassikaliste masinõppe meetoditega?

Põhimõistete ja teooria osas viitab autor mõiste "närvivõrgud" all raamatule „Human Motion Simulation: Predictive Dynamics“. Kuigi raamat tundub teemakohane ja on avaldatud lähiminevikus (2013. aastal), siis jääb retsenseeritud töös arusaamatuks, mille alusel loodab autor saavutada tehisnärvivõrkudega parema lahenduse kui raamatus väljatoodud mudelitega. Soovitus autorile oleks täpsustada, millisel teoorial põhinevad raamatus väljatoodud mudelid ja kuidas vähem parameetreid kasutav tehisnärvivõrk võrreldes raamatu mudelitega parem on? Kas erineb uus lahendus lihtsuse või efektiivsuse poolest ja kuidas?

Viimases paragrahvis võrdleb autor planeeritud magistritööd varasemate töödega ja selgitab, et leidub ka varasemaid töid, kus on kasutatud andmete kogumiseks Microsoft Kinecti, kuid analüüsimise meetodid või parameetrid on olnud erinevad praeguse töö omadest. Laiendatud kokkuvõttes leidub praeguse töö parameetrite kohta info, et Microsoft Kinecti "abil saab leida inimese kõnnaku parameetrid, milleks on jäsemete koordinaadid kogu kõnnaku vältel". Eeldatakse siiski, et autor kasutab magistritöös ka muid parameetreid peale jäsemete koordinaatide. Kas autor plaanib kasutada ka mõningaid kinemaatilisi parameetreid, nagu kiirus, kiirendus jne? Kas teisi parameetreid peale jäsemete koordinaatide ei kasutata? Soovituseks oleks täpsustada, milliseid parameetreid plaanib autor tehisnärvivõrgule edastada. Kui need parameetrid pole esialgu teada ja selguvad töö käigus, siis ei saa ka väita, et varasemalt analüüsitud parameetrid on olnud erinevad praeguse töö omadest.

Kokkuvõttes on laiendatud kokkuvõte hästi kirjutatud ja on pärast mõningate eelpool väljatoodud täpsustuste lisamist esitamiseks valmis.




